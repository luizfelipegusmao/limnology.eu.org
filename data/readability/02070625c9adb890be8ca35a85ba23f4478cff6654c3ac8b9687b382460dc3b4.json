{"title":"ดอกไม้แด่ผู้ถือปืน","link":"https://neizod.github.io/2020/11/19/flowers-for-gunners.html","date":1605798102000,"content":"<div id=\"readability-page-1\" class=\"page\"><div><p>บังเอิญเห็นรูปนี้ผ่านตามาตั้งแต่หลายปีก่อน ถูกจริตจนต้องเซฟเก็บไว้เตือนใจบน desktop มองดูทุกวี่ทุกวันยิ่งตอกย้ำความจริงของอำนาจที่ไร้ซึ่งความเป็นมนุษย์</p><blockquote><p><img src=\"https://neizod.dev/images/random/czechoslovakia-1945-1968.png\" alt=\"\"></p><p>การ์ตูนล้อการเมืองจากกรุงปรากในปี 1968</p></blockquote><p>เบื้องหลังภาพการ์ตูนดังกล่าว ได้เล่าถึงเล่าถึง<a href=\"https://en.wikipedia.org/wiki/Prague_uprising\">เหตุการณ์การจลาจนในกรุงปราก</a> ที่ต้องการปลดปล่อย<a href=\"https://en.wikipedia.org/wiki/Czechoslovakia\">ประเทศเชโกสโลวาเกีย</a>จากเงื้อมมือของ<a href=\"https://en.wikipedia.org/wiki/Nazi_Germany\">นาซีเยอรมัน</a>ในช่วงปลายสงครามโลกครั้งที่สอง โดยได้รับความช่วยเหลือจาก<a href=\"https://en.wikipedia.org/wiki/Red_Army\">กองทัพแดง</a>ของ<a href=\"https://en.wikipedia.org/wiki/Soviet_Union\">โซเวียต</a>ในช่วงท้ายของการต่อสู้ ซึ่งจะเห็นได้จากความยินดีปรีดาที่ประชาชนออกมามอบดอกไม้ให้กับทหารในการ์ตูนช่องซ้าย</p><p>อย่างไรก็ตาม ด้วยการที่กองทัพแดงเข้ามาแทรกแซงช่วยเหลือจนได้รับชัยชนะดังกล่าว ทำให้<a href=\"https://en.wikipedia.org/wiki/Communist_Party_of_Czechoslovakia\">พรรคคอมมิวนิสต์ของเชโกสโลวาเกีย</a>ได้รับความนิยมจนสามารถจัดตั้งรัฐบาลปกครองประเทศได้นับตั้งแต่นั้นมา กระทั่งเกิดวิกฤตเศรษฐกิจในช่วงต้นทศวรรษที่ 1960 ที่ทำให้ประชาชนพยายามหาทางออกใหม่ๆ อย่างการเพิ่มสิทธิเสรีภาพให้แก่ประชาชน การกระจายอำนาจเศรษฐกิจและบริหารออกจากส่วนกลาง ไปจนถึงเสนอแนวคิดประชาธิปไตย นี่ทำให้มหาอำนาจโซเวียตที่หวาดกลัวว่าการเปลี่ยนแปลงดังกล่าวจะส่งแรงกระเพื่อมยังประเทศคอมมิวนิสต์อื่นๆ ได้ตัดสินใจส่งทหารกว่าครึ่งล้านเพื่อไปปราบปรามแนวคิดดังกล่าว เกิดเป็น<a href=\"https://en.wikipedia.org/wiki/Prague_Spring\">ปรากฏการณ์ปรากสปริง</a> ที่ส่งผลให้เกิดความสูญเสียอันยิ่งใหญ่แก่ภาคประชาชน หากแม้นไม่ใช่ชีวิตจำนวนมากมายที่ได้ล้มตายก็เป็นความฝันความหวังและอนาคตที่ดับสลายลงไป ดังจะเห็นได้จากภาพการ์ตูนในช่องขวานั่นเอง</p><p>มองย้อนกลับมายังเหตุการณ์ใกล้ตัว มันก็คงไม่ต่างจากเหตุการณ์รัฐประหารจำนวนมากของเรา ที่มักจะมีเสียงชื่นชมสรรเสริญและ<a href=\"https://www.cbc.ca/1.2658846\">ดอกไม้</a>แด่เหล่าทหารกล้าผู้ออกมาช่วยฝ่าวิกฤติทางการเมือง โดยที่หารู้ไม่ว่าการแก้ปัญหาด้วยการแทรกแซงลัดขั้นตอนเช่นนี้ย่อมนำไปสู่ปัญหาที่ยิ่งใหญ่กว่าในอนาคต</p><p>และการมอบดอกไม้แก่ผู้มีปืนอยู่ในมือ ไม่ว่าจะเป็นการให้ด้วยด้วยความชื่นชมในการกระทำที่ไม่ควรได้รับความชื่นชม หรือจะให้เพราะเกิดความเห็นอกเห็นใจต่อผู้ใต้บังคับบัญชาตัวเล็กตัวน้อยก็ตาม ก็ช่างเป็นความคิดที่ตื้นเขินและควรหมดสิ้นไปเสียที เพราะท้ายที่สุดแล้วเราก็ไม่มีทางรู้ได้เลยว่า ปืนในมือของคนที่ไร้วิจารณญาณเหล่านั้น จะถูกสั่งให้หันกลับมาหาเราในวันใด</p><div><p><img src=\"https://neizod.dev/images/people/neizod.png\" width=\"72\" height=\"72\"></p></div></div></div>","author":"","siteTitle":"neizod's speculation","siteHash":"939338c5557b1743f2c128736c6006e145dcabc81da9970f1c0dc8ae2feb0830","entryHash":"02070625c9adb890be8ca35a85ba23f4478cff6654c3ac8b9687b382460dc3b4","category":"Thai"}