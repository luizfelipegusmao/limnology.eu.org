{"title":"V for Vendetta","link":"https://neizod.github.io/2020/11/05/v-for-vendetta.html","date":1604557488000,"content":"<div id=\"readability-page-1\" class=\"page\"><div><blockquote><p>Remember, remember<br>The 5th of November,<br>The gunpowder treason and plot!<br>I know of no reason<br>Why the <a href=\"https://en.wikipedia.org/wiki/Gunpowder_Plot\">gunpowder treason</a><br>Should ever be forgot.</p><p>Traditional English</p></blockquote><p>นี่คงเป็นบทกวีสุดคลาสสิกอันแสนทรงพลัง ที่ขับให้ฉากเปิดตัวหนังเรื่องนี้เป็นที่น่าจดจำได้อย่างไม่ยากเย็น</p><blockquote><p><img src=\"https://neizod.dev/images/cover/v-for-vendetta.jpg\" alt=\"\"></p></blockquote><p>แต่หนังก็ไม่ได้มีดีเพียงเฉพาะฉากเปิด เพราะเนื้อหาตลอดทั้งเรื่องก็นับว่าเข้มข้นชวนติดตามไม่แพ้กัน โดยหนังได้แสดงให้เห็นถึงด้านมืดของมนุษย์อย่างอำนาจและการทุจริต ซึ่งก็ดูเหมือนจะเป็นสองสิ่งที่ส่งเสริมเกื้อกูลการมีอยู่ของกันและกันได้เป็นอย่างดี ดังจะเห็นได้ผ่านตัวละครอย่าง Adam Sutler ฆาตกรเลือดเย็นผู้จงใจคร่าชีวิตประชาชนนับแสนเพื่อก้าวขึ้นสู่ตำแหน่งผู้นำสูงสุดของประเทศ</p><p>แม้หนังเลือกที่จะเล่าเรื่องส่วนใหญ่ผ่านสายตาของ Evey Hammond ประชากรยุคถัดมาผู้ไม่เคยได้สัมผัสรับอิสรภาพ เพราะตั้งแต่เกิดจนเติบใหญ่เธอก็อยู่ภายใต้ระบอบอำนาจนิยมเบ็ดเสร็จมาโดยตลอด ระบอบที่ทำให้เราได้เห็น<a href=\"https://en.wikipedia.org/wiki/Propaganda\">โฆษณาชวนเชื่อ</a>ที่คอยบิดเบือนสร้างภาพเข้าข้างรัฐบาลอยู่เป็นนิจ พร้อมกฎหมายต่างๆ ที่เขียนออกมาเพื่อเสริมสร้างความมั่นคงของรัฐเป็นหลัก นั่นก็คงไม่ใช่เรื่องแปลกหากเราจะสัมผัสได้เช่นกันว่าไม่มีใครเชื่อมั่นไว้ใจในตัวรัฐบาลเลย เพียงแต่พวกเขาเหล่านั้นต่างถูกกดทับเอาไว้ด้วยความหวาดกลัว และประกายของความหวังเพียงเล็กน้อยเท่านั้นก็เพียงพอที่จะจุดชนวนให้เกิดการเปลี่ยนแปลงได้</p><p>ซึ่งนั่นก็คือสิ่งที่ V ผู้ที่เปี่ยมล้นไปด้วยความโกรธแค้นจากรัฐบาลอันแสนฉ้อฉล มอบเป็นของขวัญให้แก่ผู้คนด้วยการระเบิดตึกรัฐสภา ตึกที่ถือได้ว่าเป็นสัญลักษณ์การธำรงอยู่ของรัฐบาลนั่นเอง</p><p>อย่างไรก็ตาม ฉากที่วนเวียนกลับมาให้เราคิดคำนึงมากที่สุด กลับเป็นฉากล้มโดมิโนในคืนก่อนที่จะเกิดการเปลี่ยนแปลง … อันที่จริงก็ต้องยอมรับว่าครั้งแรกที่ดูเราไม่ได้รู้สึกเอะใจไตร่ตรองอะไรกับฉากนี้แม้แต่น้อย จนกระทั่งได้เปิดดูมันซ้ำอีกครั้งและอีกครั้ง ที่ทำให้เราเริ่มซึมซับสัญลักษณ์ต่างๆ ได้มากขึ้นและมากขึ้น ถึงกระนั้นเมื่อถึงฉากนี้ทีไรเรากลับไม่สามารถหาข้อสรุปได้ซักทีว่าโดมิโนชิ้นสุดท้ายที่ยังไม่ล้มนั้นหมายถึงใครกันแน่?</p><p>ในแง่หนึ่ง หากมองว่าโดมิโนแต่ละตัวเปรียบได้ดั่งองคาพยพของรัฐที่บังคับใช้อำนาจกดขี่ประชาชน การล้มลงของโดมิโนตัวแรกก็คือการถูกรุมประชาทัณฑ์ของสมาชิกพรรคชั้นปลายแถว ผู้หลงระเริงในอำนาจจนพลาดพลั้งจับตายเด็กที่ฝ่าฝืนกฎหมายความมั่นคงเพียงแค่ฉีดสเปรย์วาดสัญลักษณ์ เหตุการณ์นี้นับว่าเป็นการเติมเชื้อไฟให้ความโกรธแค้นของผู้คนลุกโชนจนเอาชนะความกลัวได้ในที่สุด และนำไปสู่การต่อต้านอำนาจรัฐที่ฉ้อฉลทั้งหลายไล่ขึ้นไปเรื่อยๆ เช่นนี้แล้วโดมิโนตัวสุดท้ายก็คือ Sutler ผู้นำอำมหิตที่ต้องถูกกำจัดออกจากพีระมิดแห่งชนชั้น เพื่อถอนรากถอนโคนอำนาจชั่วร้ายให้หมดสิ้นไป</p><p>หรือในอีกแง่หนึ่ง เมื่อมองว่าโดมิโนตัวต่างๆ คือแผนการแก้แค้นของ V ที่มุ่งกำจัดสรรพสิ่งชั่วร้ายที่รัฐบาลได้ทิ้งไว้ แต่เพราะเขาเองก็เป็นปีศาจตนหนึ่งที่ถูกสร้างขึ้นโดยรัฐเช่นกัน โดมิโนตัวสุดท้ายก็คือตัวเขาเองที่จำเป็นต้องหายออกไปจากสมการ เพื่อเปิดทางให้ประชาชนคนทั่วไปได้เป็นผู้สร้างโลกใหม่โดยไม่มีมือของปีศาจเข้ามาแทรกแซง (ถึงอย่างไร V ก็ไม่ได้สนใจโลกใบใหม่อยู่แล้ว ในใจมีแต่เพียงการแก้แค้นเท่านั้น)</p><p>และมันก็คงยากที่จะปฏิเสธในแง่ที่ว่าโดมิโนทั้งหมดเปรียบได้ดั่งประชาชนที่หวาดกลัว แต่เมื่อมีผู้ที่ตื่นรู้ที่มองเห็นความอยุติธรรมรอบตัวและตัดสินใจต่อสู้เพื่อความเปลี่ยนแปลงแล้ว ผู้นั้นย่อมส่งแรงกระเพื่อมให้ผู้อื่นตื่นขึ้นมามองเห็นและต่อสู้กับความอยุติธรรมเช่นกัน ในทางนี้ โดมิโนตัวสุดท้ายย่อมหนีไม่พ้น Evey ผู้ที่ต้องตัดสินใจว่าจะละทิ้งโลกใบเก่าที่แม้จะโหดร้ายแต่ก็เต็มไปด้วยสิ่งยึดเหนี่ยวจิตใจ แล้วต่อสู้ก้าวไปสู่โลกใบใหม่ที่เปี่ยมไปด้วยความหวังแม้จะไม่รู้ว่ามีสิ่งใดรออยู่หรือไม่</p><p>หรือบางทีทุกคำตอบอาจจะถูกต้องพร้อมกันหมดก็เป็นไปได้ ดังในฉากจบหนังที่ Evey ตอบถึงตัวตนของ V ภายใต้หน้ากาก <a href=\"https://en.wikipedia.org/wiki/Guy_Fawkes\">Guy Fawkes</a> ไว้ว่า</p><blockquote><p>He was <a href=\"https://en.wikipedia.org/wiki/The_Count_of_Monte_Cristo\">Edmond Dantes</a>,<br>and he was my father<br>and my mother,<br>my brother,<br>my friend.<br>He was you<br>and me.<br>He was all of us.</p><p>Evey Hammond, V for Vendetta (2005)</p></blockquote><p>แล้วคุณหละ คิดอย่างไรกับโดมิโนตัวสุดท้ายตัวนี้?</p><div><p><img src=\"https://neizod.dev/images/people/neizod.png\" width=\"72\" height=\"72\"></p></div></div></div>","author":"","siteTitle":"neizod's speculation","siteHash":"939338c5557b1743f2c128736c6006e145dcabc81da9970f1c0dc8ae2feb0830","entryHash":"9472091103801d62cc8ab02bb57ffb488f9b6b29716e8dfb8dcbd895bafe3106","category":"Thai"}