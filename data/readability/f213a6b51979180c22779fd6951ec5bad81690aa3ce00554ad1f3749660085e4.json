{"title":"ไทยชนะ","link":"https://lewcpe.com/blog/archives/2221/thaichana/","date":1590067176000,"content":"<div id=\"readability-page-1\" class=\"page\"><div id=\"content\" role=\"main\"><article id=\"post-2221\"><section><p>คิดว่าควรเขียนถึงแอป Contact Tracing สักที หลังจากตอนนี้ค่อนข้างชัดแล้วว่า “ไทยชนะ” กำลังกลายเป็นบริการมาตรฐานสำหรับทุกที่ หลังจากที่ก่อนนี้มีโครงการแข่งกันทั้ง หมอชนะ, Thai.Care, และไทยชนะเอง (ที่จริงมีกลุ่มยิบย่อยอีกมาก แต่คงไม่พูดถึง)</p><p>หมอชนะเป็นตัวแรกที่เปิดตัวใหญ่โต แม้จะบอกว่าเป็น Contact Tracing บอกว่าให้คะแนนไม่เกินสีส้มหรืออะไรก็ตาม แต่ต้องพูดให้ชัดว่าแอปหมอชนะเป็น Social Scoring พยายามบอกว่าใครเสี่ยงหรือไม่เสี่ยงโดยเอาแนวคิดจากจีนเป็นหลัก โดยส่วนตัวแล้วยินดีที่หมอชนะไม่ถูกเลือกมาใช้งานจากการกวาดข้อมูลผู้ใช้ที่มากเกินไป ในแง่ของฟีเจอร์ Contact Tracing แล้วหมอชนะกวาดข้อมูลจำนวนมาก ทั้ง location, การเข้าใกล้กัน, รวมไปถึงรูปภาพ (<a href=\"https://www.facebook.com/thainetizen/videos/750089782062821/\">ทีมงานบอกว่าไม่แน่ใจว่าแค่ไหนถึงพอ</a>) ในแง่เทคนิคแล้วการทำ Contact Tracing ของหมอชนะเปิดให้มีการติดตามตัวผู้ใช้จาก third party ได้</p><p>ไทยชนะดูแล้วมีแนวทางออกแบบให้ “พอๆ” กับ logbook ตามหน้าร้าน แนวคิดคล้ายกัน และกระบวนการตรวจสอบก็ไม่ต่างกันมาก คือไม่ตรวจสอบอะไรเลยนอกจาก “ลงชื่อ” แล้ว ข้อดีคือลงเบอร์คนอื่นได้ ลดความยุ่งยากในหลายกรณี เช่น เบอร์กลางของบ้าน แม้จะไม่ได้ตั้งใจปิดบังตัวตน แต่การใช้หมายเลขโทรศัพท์อื่นได้ก็ลดความเสี่ยงไปมาก ผมเองก็ใช้เบอร์ที่ “ตามตัว” ได้ แต่ไม่ใช่เบอร์โทรหลัก</p><p>แอปพวกนี้มีความกังวลสองด้านใหญ่ ด้านนึงคือความไว้ใจตัวผู้ดำเนินการ อีกด้านคือความเลินเล่อจน data breach ออกมาทั้งหมด ความเสี่ยงสูงสุดคือข้อมูลทั้งหมดรั่วออกมา ซึ่งคนที่ยิ่งเก็บข้อมูลมาก ความเสี่ยงก็จะมากตามตัว การเก็บ location ทำให้ track ได้ทั้งหมดว่าใครเคยไปที่ไหนมาบ้าง แม้ว่าเราอาจจะบอกว่า logbook หน้าร้านเสี่ยงกว่าเพราะไม่มีมาตรการป้องกันอะไร แต่ฐานข้อมูลก็มีขนาดเล็กกว่ามาก</p><p>ไทยชนะนั้นเก็บข้อมูลการเช็คอินซึ่งก็คือพิกัดอย่างหยาบ ข้อดีมากคือไม่มีข้อมูลสถานที่ส่วนตัว (บ้าน, เส้นทางเดินทาง ฯลฯ) มีแต่จุด check-in เท่านั้น แต่ก็ต้องนับว่าเป็นข้อมูลพิกัดอยู่ดี หากรั่วไหลออกมาผู้ใช้ก็อาจจะถูกตามตัวได้ว่าไปร้านหรือห้างใดมาบ้าง ข้อมูลเช่นนี้ในชาติตะวันตกหลายชาติก็มองว่ามากเกินไปแล้ว</p><p>ในแง่ของข้อมูลที่เปิดออกมา ไทยชนะเปิดเผยข้อมูลปริมาณผู้ใช้ในแต่ละพื้นที่ ซึ่งหลายคนอาจจะกังวลในแง่ของ business intelligence โดยเฉพาะห้างและร้านอาหารหลายที่ที่อยู่ในตลาดหลักทรัพย์ การติดตามได้ว่าร้านใดยังได้รับความนิยมมีมูลค่าสูงพอที่จะมีคนพยายามเก็บข้อมูลแน่นอน แต่ทั้งนี้ข้อมูลในช่วงนี้ก็น่าจะต่างจากข้อมูลก่อนหน้าและหลังจากนี้ที่สถานการณ์ COVID คลี่คลายไปมาก</p><p>เทียบกับ Exposure Notification API แล้ว ข้อมูลที่อยู่บนเซิร์ฟเวอร์จริงๆ จะมีเพียง contact ของผู้ที่ยืนยันว่าติดเชื้อเท่านั้น การ breach จะแทบไม่มีผลอะไรมากนัก เพราะไม่มีข้อมูลพิกัด แม้แต่พิกัดอย่างหยาบ ข้อมูลที่อัพโหลดมีเพียง ID ที่ต้องการแจ้งเตือนเท่านั้น</p><p>จุดสำคัญอีกจุดคือการใช้งานได้จริง ศบค. ระบุว่าหากผู้ใช้ไทยชนะได้รับแจ้งเตือนจะได้ตรวจ COVID ฟรี แต่คำถามคือเกณฑ์การแจ้งเตือนจะเป็นอย่างไร เพราะพื้นที่ที่ลงทะเบียนไทยชนะนั้นมีตั้งแต่ร้านชาไข่มุกที่ไม่มีที่นั่ง ไปยันห้างสรรพสินค้าขนาดยักษ์ เช่น Central World นั้นมีความจุเต็มพื้นที่เกือบแสนคน หากมีคน checkin แล้วป่วยจริง เราจะกวาดคนทั้งห้างไปตรวจทั้งหมด? หรือหากไม่ไหวก็อาจจะควรพิจารณาลดการลงทะเบียนให้เหลือแค่พื้นที่เล็กพอ (ร้านไม่เกิน 1,000 คน?) ส่วนพื้นที่ใหญ่กว่านั้นใช้มาตรการจำกัดคนเข้าออก นับคนเร็วๆ ไม่ให้แน่นเกินไปก็น่าจะพอแล้ว</p></section></article></div></div>","author":"lewcpe","siteTitle":"LewCPE's Blog","siteHash":"be60e5c67c985916e913225e0fa8794018c33c335df997dc89cd85d60cc43d78","entryHash":"f213a6b51979180c22779fd6951ec5bad81690aa3ce00554ad1f3749660085e4","category":"Thai"}