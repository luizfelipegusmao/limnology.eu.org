{"title":"ทำเหยื่อกำจัดแมลงสาบในบ้านที่มีเด็ก มีแมว มีแม่บ้านพม่า","link":"https://iannnnn.com/2022/3069","date":1668794766000,"content":"<p>แมลงสาบบุกบ้านครับ ไม่คิดว่าจะมีวันนี้</p>\n\n\n\n<p>พอตกดึก ผมทำงานทำการเสร็จเดินลงมาเปิดไฟ เปิดตู้เย็น ก็เห็นเลยว่ามีลูกกะจั๊วจิ๋ววิ่งเต็มครัวไปหมด บางวันก็ลามไปถึงเคาน์เตอร์ครัว กระทั่งโต๊ะกินข้าว!</p>\n\n\n\n<p>แมวสองตัวที่เลี้ยงไว้เพื่อหวังจะให้ตะปบแมลงสาบกินให้ราบคาบ พอเจอจั๊ววิ่งผ่านหน้า มันกลับนั่งดูเฉยๆ (สนใจล่าเฉพาะจิ้งจกบนเพดาน) เลี้ยงเสียอาหารเปียกจริงๆ</p>\n\n\n\n<p>เมื่อหวังอะไรไม่ได้ ผมเลยเปิดกรุ๊ปงานบ้านที่รักดู แน่นอนมันต้องมีคนเจอปัญหาคล้ายๆ งี้มาแล้ว และได้รีวิวป้ายยา “<strong>เจลกำจัดแมลงสาบ</strong>” ที่หลายคนฮือฮาว่าเฮ้ยมันเวิร์ก หลักการคือคล้ายๆ กับซันเจี่ย ที่เป็นอาหารแสนอร่อย จั๊วไหนที่ซวยผ่านมาแวะชิม ก็จะเดินงงๆ กลับไปตายที่รัง </p>\n\n\n\n<p>พอเพื่อนๆ ญาติมิตรที่รักมารุมกินศพ ก็ตายห่าตกไปตามกัน เรียกว่าฆ่ายกโคตรล้างตระกูล โหดชิบเป๋ง</p>\n\n\n\n<p>ผมก็เลยเป็นเหยื่อการตลาด ลองซื้อมาจากแอปส้ม แล้วหยดตามหลืบตามมุมบ้านเป็นเม็ดจิ๋วๆ ดู จะได้ผลไหมหนอๆๆๆ</p>\n\n\n\n<p>ผ่านไปสามวัน แมลงสาบหายหมด (เยส)</p>\n\n\n\n<figure><img loading=\"lazy\" width=\"768\" height=\"1024\" src=\"https://iannnnn.com/wordpress/wp-content/uploads/2022/11/20221119_001424-768x1024.jpg\" srcset=\"https://iannnnn.com/wordpress/wp-content/uploads/2022/11/20221119_001424-768x1024.jpg 768w, https://iannnnn.com/wordpress/wp-content/uploads/2022/11/20221119_001424-225x300.jpg 225w, https://iannnnn.com/wordpress/wp-content/uploads/2022/11/20221119_001424-1152x1536.jpg 1152w, https://iannnnn.com/wordpress/wp-content/uploads/2022/11/20221119_001424-1536x2048.jpg 1536w, https://iannnnn.com/wordpress/wp-content/uploads/2022/11/20221119_001424-scaled.jpg 1920w\" /></figure>\n\n\n\n<p>ผ่านไปสี่ห้าวัน ลงมาดูอีกที อ้าว… เม็ดๆ นั่นหายหมด คือด้วยความที่ไม่ได้บรีฟคุณแม่บ้านไว้ แกเลยถูบ้าน เก็บซอกเก็บมุมหมดเกลี้ยง สะอาดเอี่ยม</p>\n\n\n\n<p>หลอดละเกือบสองร้อย หยดไปประมาณแปดสิบบาท เกลี้ยง…</p>\n\n\n\n<p>แล้วมันก็กลับมาใหม่ เหมือนแค้น คราวนี้เลวมาก มันไล่ไต่ไปถึงลิ้นชักเก็บช้อน อีเลว!</p>\n\n\n\n<p>เฮ้ย บ้านที่เสียอธิปไตยให้แมลงสาบนี่มันเรื่องใหญ่มากเลยนะ ผมไล่เก็บกวาดทำความสะอาดบ้านยกใหญ่ รื้อตู้ (เจอรังแมลงสาบย่อมๆ มีไข่เข่ยด้วย กำจัดหมด) ใช้เวลาหนึ่งวันเต็มๆ เหงื่อโทรมกาย</p>\n\n\n\n<p>แล้วมันก็หายไปสองวัน เพื่อจะกลับมาใหม่ ยิ่งใหญ่กว่าเดิม…</p>\n\n\n\n<p>ที่บ้านมีเครื่องดูดฝุ่นไร้สาย มันเวิร์กมากแก ตอนที่สติขาดนั้นเราสามารถวิ่งเข้าไปหยิบมาแล้วดูดดดดดดดศัตรูบ้านพวกนี้ให้หายวับเข้าไปปั่นติ้วๆๆ (ตายด้วยนะ) ในเครื่อง แล้วเห็นตอนมันหมุนทั้งตัวเล็กตัวจิ๋ว สนุกมาก สัญชาตญาณนักฆ่าทำงานเต็มที่ ผมทำแบบนี้คืนนึงๆ ดูดรวมได้สิบกว่าตัว เฮ้ย เยอะมากนะ</p>\n\n\n\n<p>แล้วมันก็หายไปสองวัน เพื่อจะกลับมาใหม่ ยิ่งใหญ่กว่าเดิม…</p>\n\n\n\n<p><strong>กูไม่ทนแล้ว!!!</strong> คราวนี้ขอเปลี่ยนแผนเป็นนายพรานดักเหยื่อแบบจริงจังเลยดีกว่า ต้องปราบมันให้หมดให้ได้ และต้องไม่เสียเวลามาไล่ล่ามันโดยไร้จุดหมายด้วย</p>\n\n\n\n<p>ว่าแล้วก็เริ่มคิดวิธีการอัปเกรดอุปกรณ์เหยื่อดักมรณะ ร่วมกับเจลเทพที่เคยใช้ได้ผล (แต่ได้ไม่นาน) ที่คราวนี้แหละ จะต้องแก้ปัญหาอันน่ากังวลใจ เช่น</p>\n\n\n\n<ul>\n<li>ที่บ้านมีเด็กเล็กและเด็กโต โอเคแหละ เด็กโตพอคุยรู้เรื่อง แต่เด็กเล็กบางทีก็ตีมึน ชอบไปจับไปลูบ หรือเล่นของเล่นที่มันกลิ้งเข้าไปในซอกหลืบ แล้วดูดนิ้ว</li>\n\n\n\n<li>เด็กข้างบ้านที่ยิ่งแล้วใหญ่ ดูดทุกอย่างที่จับเมื่อกี้</li>\n\n\n\n<li>แมวสองตัวยิ่งแล้วใหญ่ คือไม่รู้หรอกว่ามันจะกินเจลแมงสาบไหม แต่ก็ไม่อยากเสี่ยง เพราะหลังซองมันบอกว่าเป็นอาหารที่อร่อยมาก เผื่อมันอร่อยสำหรับแมวไง</li>\n\n\n\n<li>แม่บ้านพม่าที่ผมตื่นมาแกก็ทำความสะอาดบ้านเสร็จแล้วโดยไม่รอบรีฟ</li>\n\n\n\n<li>เมีย ที่ยื่นคำขาดว่าจะซื้อซันเจี่ยมาโรยทั้งครัว คืออย่างอื่นพอคอนโทรลได้ แต่ถ้าเมียประกาศแบบนี้แล้ว คือโรยส่งเดชแน่ๆ เหนือการควบคุมที่สุด แต่เพื่อสวัสดิภาพ เราจะไม่พูดถึงเยอะ</li>\n</ul>\n\n\n\n<p>ลืมไปว่าเดี๋ยวนี้คนไม่อ่านอะไรยาวๆ กันแล้วนี่หว่า งั้นเริ่มเลย!</p>\n\n\n\n<p>คือเจลอาหารแมงฉาบเนี่ย ที่เคยหยอดตามซอกหลืบ มันจะเป็นก้อนเล็กๆ เท่าหัวเข็มหมุด หน้าตาเหมือนยาสีฟัน ซึ่งดูแล้วถ้าเราเป็นแมวก็คงพุ่งไปชิม งั้นทำไงดีให้แมวเลียไม่ถึง และวางอยู่ตรงไหนก็สามารถทำงานได้</p>\n\n\n\n<figure><img loading=\"lazy\" width=\"768\" height=\"1024\" src=\"https://iannnnn.com/wordpress/wp-content/uploads/2022/11/20221118_212303-768x1024.jpg\" srcset=\"https://iannnnn.com/wordpress/wp-content/uploads/2022/11/20221118_212303-768x1024.jpg 768w, https://iannnnn.com/wordpress/wp-content/uploads/2022/11/20221118_212303-225x300.jpg 225w, https://iannnnn.com/wordpress/wp-content/uploads/2022/11/20221118_212303-1152x1536.jpg 1152w, https://iannnnn.com/wordpress/wp-content/uploads/2022/11/20221118_212303-1536x2048.jpg 1536w, https://iannnnn.com/wordpress/wp-content/uploads/2022/11/20221118_212303-scaled.jpg 1920w\" /></figure>\n\n\n\n<p>นึกอยู่นานว่าจะใช้อะไรเป็นภาชนะดี คือมันต้องดูเหมือนเป็นฝาปิดได้ด้วย ทีแรกจะเอาฝาน้ำอัดลม แต่ก็ทิ้งไปหมดแล้ว งั้น… เอ้า หลอดไงล่ะ หลอด เปิดลิ้นชักเจอหลอดชานมไข่มุก โอ๊ะ ขนาดพอดี ตรงตามสเปก เอาเลย</p>\n\n\n\n<figure><img loading=\"lazy\" width=\"1024\" height=\"768\" src=\"https://iannnnn.com/wordpress/wp-content/uploads/2022/11/20221118_212428-1024x768.jpg\" srcset=\"https://iannnnn.com/wordpress/wp-content/uploads/2022/11/20221118_212428-1024x768.jpg 1024w, https://iannnnn.com/wordpress/wp-content/uploads/2022/11/20221118_212428-300x225.jpg 300w, https://iannnnn.com/wordpress/wp-content/uploads/2022/11/20221118_212428-768x576.jpg 768w, https://iannnnn.com/wordpress/wp-content/uploads/2022/11/20221118_212428-1536x1152.jpg 1536w, https://iannnnn.com/wordpress/wp-content/uploads/2022/11/20221118_212428-2048x1536.jpg 2048w\" /></figure>\n\n\n\n<p>เอามาตัดเป็นท่อนๆ ไม่รู้ต้องเท่าไหร่ เราเอานิ้วนึงก่อนละกัน ได้มาเท่านี้</p>\n\n\n\n<figure><img loading=\"lazy\" width=\"1024\" height=\"768\" src=\"https://iannnnn.com/wordpress/wp-content/uploads/2022/11/20221118_233921-1024x768.jpg\" srcset=\"https://iannnnn.com/wordpress/wp-content/uploads/2022/11/20221118_233921-1024x768.jpg 1024w, https://iannnnn.com/wordpress/wp-content/uploads/2022/11/20221118_233921-300x225.jpg 300w, https://iannnnn.com/wordpress/wp-content/uploads/2022/11/20221118_233921-768x576.jpg 768w, https://iannnnn.com/wordpress/wp-content/uploads/2022/11/20221118_233921-1536x1152.jpg 1536w, https://iannnnn.com/wordpress/wp-content/uploads/2022/11/20221118_233921-2048x1536.jpg 2048w\" /></figure>\n\n\n\n<p>ขั้นตอนสำคัญคือต้องสื่อสารกับ ลูก เมีย พ่อตาแม่ยาย น้องเมีย ฯลฯ ที่มาบ้านเราตลอดวัน และที่สำคัญคือแม่บ้านที่ชอบพาหลานข้างบ้านมาเล่นด้วย ทำอาร์ตเวิร์กมันซะเลย อ่านไทยไม่ออกก็คงพอเข้าใจล่ะมั้ง</p>\n\n\n\n<figure><img loading=\"lazy\" width=\"768\" height=\"1024\" src=\"https://iannnnn.com/wordpress/wp-content/uploads/2022/11/20221118_235923-768x1024.jpg\" srcset=\"https://iannnnn.com/wordpress/wp-content/uploads/2022/11/20221118_235923-768x1024.jpg 768w, https://iannnnn.com/wordpress/wp-content/uploads/2022/11/20221118_235923-225x300.jpg 225w, https://iannnnn.com/wordpress/wp-content/uploads/2022/11/20221118_235923-1152x1536.jpg 1152w, https://iannnnn.com/wordpress/wp-content/uploads/2022/11/20221118_235923-1536x2048.jpg 1536w, https://iannnnn.com/wordpress/wp-content/uploads/2022/11/20221118_235923-scaled.jpg 1920w\" /></figure>\n\n\n\n<p>พรินต์ ตัดเป็นชิ้นๆ ขนาดพอดีคำ แล้วก็เอาสองอย่างมาแปะติดกันง่ายๆ แบบนี้แหละ</p>\n\n\n\n<figure><img loading=\"lazy\" width=\"768\" height=\"1024\" src=\"https://iannnnn.com/wordpress/wp-content/uploads/2022/11/20221119_000125-768x1024.jpg\" srcset=\"https://iannnnn.com/wordpress/wp-content/uploads/2022/11/20221119_000125-768x1024.jpg 768w, https://iannnnn.com/wordpress/wp-content/uploads/2022/11/20221119_000125-225x300.jpg 225w, https://iannnnn.com/wordpress/wp-content/uploads/2022/11/20221119_000125-1152x1536.jpg 1152w, https://iannnnn.com/wordpress/wp-content/uploads/2022/11/20221119_000125-1536x2048.jpg 1536w, https://iannnnn.com/wordpress/wp-content/uploads/2022/11/20221119_000125-scaled.jpg 1920w\" /></figure>\n\n\n\n<p>เราก็จะได้โมดูลอันตรายขึ้นมาแบบนี้ หวังว่าแมลงสาบจะอ่านไม่ออกนะ</p>\n\n\n\n<figure><img loading=\"lazy\" width=\"768\" height=\"1024\" src=\"https://iannnnn.com/wordpress/wp-content/uploads/2022/11/20221119_001246-768x1024.jpg\" srcset=\"https://iannnnn.com/wordpress/wp-content/uploads/2022/11/20221119_001246-768x1024.jpg 768w, https://iannnnn.com/wordpress/wp-content/uploads/2022/11/20221119_001246-225x300.jpg 225w, https://iannnnn.com/wordpress/wp-content/uploads/2022/11/20221119_001246-1152x1536.jpg 1152w, https://iannnnn.com/wordpress/wp-content/uploads/2022/11/20221119_001246-1536x2048.jpg 1536w, https://iannnnn.com/wordpress/wp-content/uploads/2022/11/20221119_001246-scaled.jpg 1920w\" /></figure>\n\n\n\n<p>ตอนนี้มือยังสะอาด ไม่ปนเปื้อนสารพิษ เราก็เอาเทปใสไปแปะตามจุดต่างๆ ของบ้านก่อน</p>\n\n\n\n<figure><img loading=\"lazy\" width=\"768\" height=\"1024\" src=\"https://iannnnn.com/wordpress/wp-content/uploads/2022/11/20221119_001253-768x1024.jpg\" srcset=\"https://iannnnn.com/wordpress/wp-content/uploads/2022/11/20221119_001253-768x1024.jpg 768w, https://iannnnn.com/wordpress/wp-content/uploads/2022/11/20221119_001253-225x300.jpg 225w, https://iannnnn.com/wordpress/wp-content/uploads/2022/11/20221119_001253-1152x1536.jpg 1152w, https://iannnnn.com/wordpress/wp-content/uploads/2022/11/20221119_001253-1536x2048.jpg 1536w, https://iannnnn.com/wordpress/wp-content/uploads/2022/11/20221119_001253-scaled.jpg 1920w\" /></figure>\n\n\n\n<p>สังเกตว่าคราวนี้เราไม่ได้แปะตรงพื้นแล้ว เพราะก่อนนี้ค้นพบว่าจั๊วมันสามารถเคลื่อนที่สามมิติได้อย่างเก่งกาจ แต่ไม่ถูพื้นนั้นทำงานเฉพาะแนวราบ ดังนั้นเราจึงขยับขึ้นมาแปะสูงจากพื้นหน่อย</p>\n\n\n\n<figure><img loading=\"lazy\" width=\"768\" height=\"1024\" src=\"https://iannnnn.com/wordpress/wp-content/uploads/2022/11/20221119_001800-768x1024.jpg\" srcset=\"https://iannnnn.com/wordpress/wp-content/uploads/2022/11/20221119_001800-768x1024.jpg 768w, https://iannnnn.com/wordpress/wp-content/uploads/2022/11/20221119_001800-225x300.jpg 225w, https://iannnnn.com/wordpress/wp-content/uploads/2022/11/20221119_001800-1152x1536.jpg 1152w, https://iannnnn.com/wordpress/wp-content/uploads/2022/11/20221119_001800-1536x2048.jpg 1536w, https://iannnnn.com/wordpress/wp-content/uploads/2022/11/20221119_001800-scaled.jpg 1920w\" /></figure>\n\n\n\n<p>เมื่อเรียบร้อยทุกจุดแล้ว ก็ไปหยิบแอปเปิลพิษมาจากตู้ บรรจงหยดลงไปในหลอด สังเกตว่างวงมันยาวประมาณ 1 ซ.ม. ก็สามารถจ่อเข้าไปในหลอดที่ยาวนิ้วนึงได้ แล้วแมวก็คงเลียเข้าไปไม่ถึงหรอกมั้ง แต่แมงฉาบกินถึง… ไงล่ะ ดูเหมือนคิดมาแล้ว</p>\n\n\n\n<figure><img loading=\"lazy\" width=\"768\" height=\"1024\" src=\"https://iannnnn.com/wordpress/wp-content/uploads/2022/11/20221119_001306-768x1024.jpg\" srcset=\"https://iannnnn.com/wordpress/wp-content/uploads/2022/11/20221119_001306-768x1024.jpg 768w, https://iannnnn.com/wordpress/wp-content/uploads/2022/11/20221119_001306-225x300.jpg 225w, https://iannnnn.com/wordpress/wp-content/uploads/2022/11/20221119_001306-1152x1536.jpg 1152w, https://iannnnn.com/wordpress/wp-content/uploads/2022/11/20221119_001306-1536x2048.jpg 1536w, https://iannnnn.com/wordpress/wp-content/uploads/2022/11/20221119_001306-scaled.jpg 1920w\" /></figure>\n\n\n\n<p>เคาน์เตอร์ครัวจะมีร่องตรงนี้ ดูแล้วไม่เกะกะ ก็ติดและหยอดมันไปทุกระยะ</p>\n\n\n\n<figure><img loading=\"lazy\" width=\"768\" height=\"1024\" src=\"https://iannnnn.com/wordpress/wp-content/uploads/2022/11/20221119_001504-768x1024.jpg\" srcset=\"https://iannnnn.com/wordpress/wp-content/uploads/2022/11/20221119_001504-768x1024.jpg 768w, https://iannnnn.com/wordpress/wp-content/uploads/2022/11/20221119_001504-225x300.jpg 225w, https://iannnnn.com/wordpress/wp-content/uploads/2022/11/20221119_001504-1152x1536.jpg 1152w, https://iannnnn.com/wordpress/wp-content/uploads/2022/11/20221119_001504-1536x2048.jpg 1536w, https://iannnnn.com/wordpress/wp-content/uploads/2022/11/20221119_001504-scaled.jpg 1920w\" /></figure>\n\n\n\n<p>สุดท้ายนี้ให้ดูรายละเอียดของเจลกำจัดแมลงสาบว่ามันทำงานยังไงอะไรบ้าง เผื่อใครจะซื้อตาม แต่แพ้งแพง ซันเจี่ยถูกกว่าเยอะเลย</p>\n\n\n\n<p>ยังไงงวดก่อนหน้านี้ผมเห็นว่ามันทำงานได้ผลนะครับ แต่ได้แค่ไม่นาน ครั้งนี้พอทำภาชนะสำหรับใส่เจลแล้ว ก็หวังว่าภาชนะจะพาให้เราชนะมันให้ได้ (นั่นแน่ะ มีการเล่นคำ)</p>\n\n\n\n<p>ใช่ครับ ครั้งนี้มนุษยชาติต้องชนะ</p>\n\n\n\n<p>ช่วยอวยพรเราด้วย</p>","author":"iannnnn","siteTitle":"iannnnn.com","siteHash":"a633e1d87162133e28114b6caf1c887bfa26aadefce69cc40a9feea913e71870","entryHash":"0767f27cd008e47d28d8a0317a8986234248207b7e44600db78de2385c0dda59","category":"Thai"}