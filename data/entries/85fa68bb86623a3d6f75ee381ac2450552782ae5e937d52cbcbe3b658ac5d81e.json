{"title":"Xbox Family ที่ไม่ได้เกิดบ้าน Xbox","link":"https://markpeak.net/xbox-family-spyro-crash-banjo/","date":1697293390000,"content":"<p>หลังจาก <a href=\"https://www.blognone.com/node/136220\">Microsoft ปิดดีลซื้อ Activision Blizzard</a> ที่เป็นมหากาพย์กินเวลา 22 เดือน (เริ่ม ม.ค. 22 จบ ต.ค. 23) ก็ไปเจอกับโพสต์ของ Xbox Mexico ที่เอาคาแรกเตอร์ของ Activision คือ Spyro + Crash Bandicoot มากอดคอกับหมี Banjo ของค่าย Rare เพื่อบอกว่าคาแรกเตอร์ทั้ง 3 ตัวกลายมาเป็นครอบครัว Xbox ด้วยกันหมดแล้ว</p>\n<p>ดูภาพนี้แล้วก็มีความลักลั่นย้อนแย้งสูง เพราะคาแรกเตอร์ทั้ง 3 ตัวมีจุดกำเนิดมาจากแพลตฟอร์มคู่แข่งของ Xbox ด้วยกันทั้งสิ้น แต่สุดท้ายทุกตัวมาจบลงที่บ้าน Xbox กันหมด</p>\n<p>https://twitter.com/XboxGamePassMx/status/1712854161383956962</p>\n<p><strong>Crash Bandicoot</strong></p>\n<ul>\n<li>กำเนิดขึ้นในปี 1996 โดยสตูดิโอ Naughty Dog ซึ่งปัจจุบันเป็นหนึ่งในสตูดิโอหัวหอกของ Sony และมีผลงานอย่าง Uncharted &amp; The Last of Us</li>\n<li>ตอนนั้น Naughty Dog ยังเป็นสตูดิโออิสระ ขายให้ Sony ในปี 2001</li>\n<li>Crash Bandicoot ถูกสร้างขึ้นเพื่อเป็น “มาสค็อต” ของ PlayStation ในยุคนั้น เพื่อมาสู้กับ Mario และ Sonic</li>\n<li>เกมได้รับทุนสร้างจาก Universal Interactive ทำให้ลิขสิทธิ์ของคาแรกเตอร์อยู่กับ Universal Interactive ด้วย ภายหลัง Universal ไปควบรวมกับ Vivendi ในปี 2000 แล้ว Vivendi ไปควบรวมกับ Activision อีกทีในปี 2008 ทำให้สิทธิตกทอดมาถึง Activision ด้วย ก่อนมาจบกับ Microsoft ในปี 2023</li>\n</ul>\n<p><strong>Spyro the Dragon</strong></p>\n<ul>\n<li>กำเนิดขึ้นในปี 1998 โดยสตูดิโอ Insomniac ซึ่งตอนนี้กลายเป็นของ Sony อีกเหมือนกัน (ย้อนแย้งสุดๆ) โดย Insomniac ขายให้ Sony ในปี 2019</li>\n<li>เกม Spyro มีสัญญาเอ็กซ์คลูซีฟกับ PlayStation ในยุคแรกๆ</li>\n<li>จุดกำเนิดคล้ายกันคือ Universal Interactive ให้ทุนสร้างเพราะประทับใจในผลงานก่อนหน้าของ Insomniac แล้วสิทธิของเกมตกทอดมายังยุค Activision Blizzard ด้วย</li>\n</ul>\n<p><strong>Banjo-Kazooie</strong></p>\n<ul>\n<li>หมี Banjo และนก Kazooie เริ่มต้นในปี 1998 บนเครื่อง Nintendo 64 โดยสตูดิโอ Rare ซึ่งตอนนั้นเป็นสตูดิโอ 2nd Party ของ Nintendo</li>\n<li>Microsoft ซื้อ Rare ในปี 2002 ทำให้สิทธิในเกมของ Rare (ที่ไม่ใช่ IP ของ Nintendo เช่น Donkey Kong) ติดตามมายัง Microsoft ตั้งแต่ยุคนั้นแล้ว แต่ก็น่าเสียดายว่า Microsoft ไม่เคยนำกลับมาทำเกมอีกเลยในยุคหลัง</li>\n<li>คาแรกเตอร์ของ Banjo-Kazooie ยังไปโผล่ในเกมอื่นของ Nintendo อีกหลายเกม เช่น Diddy Kong Racing (1997 ออกก่อนเกมภาคหลักด้วยซ้ำ เพราะภาคหลักดีเลย์) และการมาเป็นตัวละครรับเชิญแบบข้ามค่ายใน Super Smash Bros. Ultimate (2018)</li>\n</ul>\n<p>คาแรกเตอร์การ์ตูนตัวอื่นๆ ในเครือ Microsoft ที่อาจพอเข้าข่ายก็มีบ้าง แต่ในแง่ประวัติความเป็นมาคงไม่ยาวนานเท่ากับ 3 ตัวข้างต้นนี้ เช่น</p>\n<ul>\n<li>Minecraft (สร้าง 2009, ซื้อมา 2014)</li>\n<li>Psychonauts (สร้าง 2005, ซื้อมา 2019)</li>\n<li>Fable (สร้าง 2004, ซื้อมา 2006)</li>\n</ul>The post <a href=\"https://markpeak.net/xbox-family-spyro-crash-banjo/\">Xbox Family ที่ไม่ได้เกิดบ้าน Xbox</a> first appeared on <a href=\"https://markpeak.net\">markpeak.net</a>.","author":"Isriya Paireepairit","siteTitle":"markpeak.net","siteHash":"174209a41ef21fd794de2993285c799df6ec31048fd82206fb5c8fe38898acfe","entryHash":"85fa68bb86623a3d6f75ee381ac2450552782ae5e937d52cbcbe3b658ac5d81e","category":"Thai"}