{"title":"Wall of Text #14: Information security for dev","link":"https://blog.whs.in.th/node/3601","date":1649253606000,"content":"<p>อยากเขียนเรื่อง security บ้าง หลังๆ ทำงานกับ security team เยอะขึ้น แล้วรู้สึกว่าจริงๆ มันไม่ยากอย่างที่คิด</p>\n<h1>Threat</h1>\n<p><img loading=\"lazy\" src=\"https://blog.whs.in.th/wp-content/uploads/2022/04/photo_2022-04-05_23-02-35.jpg\" width=\"580\" height=\"371\" /></p>\n<p>ตอนที่เรียน information security ชอบรูปนี้มาก รู้สึกว่าอธิบายได้ดี เคยเจอรูปต้นฉบับในเน็ต แต่เข้าใจว่าหนังสือมีลิขสิทธิ์เลยหายาก ก็เลยวาดให้ใหม่ใน Paint</p>\n<p>Security มีองค์ประกอบอยู่ 3 อย่าง</p>\n<ol>\n<li>Threat (ภัยอันตราย) ในรูปก็คือน้ำจะท่วมแล้ว</li>\n<li>Vulnerability (จุดอ่อน) ในรูปก็คือ กำแพงกันน้ำมีรอยรั่ว</li>\n<li>Control (การควบคุม) ในรูปก็คือเอามือปิดรอยรั่วไว้</li>\n</ol>\n<p>ถ้ากำแพงรั่วแล้วเอามือปิดไว้ ผลคือน้ำไม่ท่วม เท่ากับว่าบรรลุเป้าหมาย แปลว่ามี security แต่ถ้าเกิดน้ำสูงกว่ากำแพงก็สร้างปัญหาได้อยู่ดี</p>\n<h1>CIA Triad</h1>\n<p>Security จริงๆ แล้วมีสมบัติ 3 อย่างหลักๆ ซึ่งอาจจะซอยข้อย่อยได้อีก 3 อย่างหลักๆ นี้คือ</p>\n<ol>\n<li>Confidentiality (ลับ) คือคนที่จะเห็นข้อมูลได้ต้องเป็นคนที่ตั้งใจจะให้เห็นเท่านั้น</li>\n<li>Integrity (สมบูรณ์) คือข้อมูลถูกต้องครบถ้วน เช่น ถ้ามี hacker เข้ามาเปลี่ยนหน้าเว็บเป็น rickroll ถือว่าเสีย Integrity</li>\n<li>Availability (ใช้งานได้) เช่น โดนยิง DDoS คนเข้าใช้งานไม่ได้เลย ถึงจะไม่ทำให้ข้อมูลหลุดหรือโดนแก้ไขข้อมูลก็เป็นปัญหา security เหมือนกัน</li>\n</ol>\n<p>ซึ่งก็มีมาตรการต่างๆ ที่ช่วยรักษาสมบัติพวกนี้ เช่น</p>\n<ol>\n<li>Confidentiality\n<ul>\n<li>Access control ไม่ให้คนที่ไม่อนุญาตเข้าถึงได้ เช่นระบบ user account, firewall</li>\n<li>Encryption เข้าถึงได้แต่เปิดอ่านไม่ได้</li>\n<li>Contract เซ็นสัญญาไม่เปิดเผยความลับ ก็ใช้ควบคุมได้ถ้าไม่ได้อยู่ในระบบคอมพิวเตอร์</li>\n<li>Monitoring ตรวจจับว่ามีผู้บุกรุก</li>\n</ul>\n</li>\n<li>Integrity\n<ul>\n<li>Checksum คือสามารถยืนยันได้ว่าข้อมูลถูกต้องครบถ้วน</li>\n<li>Signing คือจำกัดให้ checksum สร้างได้จำกัดคน ป้องกัน hacker สร้าง checksum ใหม่</li>\n<li>Backup</li>\n<li>Access control จำกัดคนที่แก้ไขข้อมูลได้ก็ช่วยได้เช่นกัน</li>\n<li>Monitoring ก็ช่วยได้อีกเช่นกัน</li>\n</ul>\n</li>\n<li>Availability\n<ul>\n<li>Spare มีระบบสำรองกรณีระบบหลักมีปัญหา</li>\n<li>Scale out มีหลายๆ ระบบทำงานพร้อมกันเพื่อลดคอขวดจากจุดเดียว</li>\n<li>Monitoring ว่าระบบยังทำงานได้ปกติ ไม่มีการใช้งานผิดปกติ</li>\n</ul>\n</li>\n</ol>\n<h1>Security assessment</h1>\n<p>ไม่แน่ใจว่าตำรา security จะเขียนแตกต่างจากนี้ไหม แต่โดยทั่วๆ ไปแล้วเวลาผมประเมินความเสี่ยงจาก security จะทำตามขั้นตอนนี้ ซึ่งจริงๆ ผมว่ามันจะคล้ายๆ กับการทำ Persona ของ UX</p>\n<ol>\n<li>Threat modeling พูดง่ายๆ คือ กลัวอะไรอยู่ หลักๆ ก็อาจจะเป็น\n<ul>\n<li>กลัวคนนอก (hacker)</li>\n<li>กลัวคนใน (insider attack, data loss)</li>\n<li>กลัว user อื่น (spammer)</li>\n<li>กลัวแอพพลิเคชั่นอื่น (lateral movement)</li>\n<li>กลัวโปรแกรมเมอร์คนอื่น (defensive coding)</li>\n<li>ซึ่งเราอาจจะไม่ต้องกลัวทุกอย่างก็ได้ เช่นเว็บเล็กๆ มีทีมงานเห็นๆ กันอยู่ 2-3 คน โอกาสที่คนในจะเป็นหนอนอาจจะน้อยก็ไม่จำเป็นต้องทำเรื่อง insider attack</li>\n</ul>\n</li>\n<li>Vulnerability – ลอง list ออกมาว่าเขาจะทำอะไรมิดีมิร้ายได้บ้าง ผมคิดว่า list ทั้งหมดน่าจะยาวมากไม่สามารถเขียนมาได้ ต้องใช้ประสบการณ์ที่จะเห็นแล้วพอนึกออกว่ามีข้อไหนบ้างที่ apply เช่น\n<ul>\n<li>คนนอกอาจจะ port scan, เอาช่องโหว่มา scan, ทำ SQL injection หรือ XSS, เดารหัสผ่าน หรือ credential stuffing</li>\n<li>คนในที่มี admin อาจจะใช้อำนาจในทางที่ผิด เช่น โกรธแฟนเลยแอบดูข้อมูลการใช้งานของแฟน (insider attack) โดนหลอกให้ทำ (phishing) หรือขโมยข้อมูลไปให้คู่แข่ง (data loss)</li>\n<li>user อาจจะส่ง spam หากันเอง</li>\n<li>คนใน หรือ application ใน network โดนฝัง shell แล้ว scan หา application ภายในเพื่อ hack ต่อ (lateral movement)</li>\n<li>โปรแกรมเมอร์คนอื่นที่มาเรียกฟังค์ชั่นนี้อาจจะส่ง parameter มาผิดวิธีแล้วทำให้เกิดช่องโหว่ เช่นเรียก sql query แต่ไม่ได้ escape quote</li>\n</ul>\n</li>\n<li>Control เป็นส่วนสำคัญที่สุด ถ้าเรามี control เพียงพอจะ run Ubuntu 8.04 ใน production ก็ได้ ตัวอย่างของ control เช่น\n<ul>\n<li>ทำ input validation ถ้าเป็นค่าที่ไม่ถูกต้องไม่ให้ประมวลผล</li>\n<li>อัพเดต Application ให้ล่าสุดเพื่อไม่ให้โดน hack จาก library ที่ไม่อัพเดต เช่น <a href=\"https://en.wikipedia.org/wiki/Log4Shell\">Log4shell</a>, <a href=\"https://en.wikipedia.org/wiki/2017_Equifax_data_breach\">Apache Struts</a></li>\n<li>แต่บางที vendor อาจจะยังออก patch ไม่ทัน ก็ต้องกันจากด้านนอกเช่นใช้ WAF SaaS เพื่อตรวจจับการยิง</li>\n<li>แต่ WAF ก็ bypass ได้ อาจจะเพิ่ม firewall ไปอีกเพื่อจำกัด IP ที่เข้าใช้งานได้กรณีที่เป็นระบบปิด</li>\n<li>เพิ่ม firewall ขาออกด้านในด้วยเพื่อที่ว่ายิงเข้ามาได้ก็อาจจะส่งข้อมูลออกไป internet ยาก และเข้าไปโจมตี application อื่นๆ ยาก</li>\n<li>สุดท้ายเพิ่ม access log เพื่อที่ว่าถ้ามีคนทะลุทุกอย่างมาได้จริงยังสามารถจับมือคนดมได้</li>\n</ul>\n</li>\n</ol>\n<p>“Control ที่เพียงพอ” เป็นคำถามที่ตอบยากมากๆ เพราะระบบที่ปลอดภัย 100% ไม่มีจริง ยิ่งทำมากยิ่งเสียเวลา (diminishing return) และทำให้ใช้งานลำบากด้วย อีกส่วนหนึ่งคือมูลค่าของระบบที่จะปกป้องกับระบบรักษาความปลอดภัยควรจะเหมาะสมกัน เช่นถ้าเป็นเว็บ company profile ธรรมดาๆ การซื้อ WAF, L7 firewall มาติดตั้งอาจจะมูลค่าหลักแสนหรือหลักล้าน แต่ความเสียหายคือแค่ restore จาก backup ก็กลับมาใช้งานได้แล้ว แบบนี้ก็ถือว่า backup เป็น control ที่เพียงพอแล้ว</p>\n<p>เวลาเขียนโค้ด โค้ดทุกบรรทัดต้องทำ security assessment แบบนี้เสมอ ซึ่งคนส่วนมากน่าจะคิดว่าโอเวอร์เกินไปแล้วไม่ทำเลย แต่ผมคิดว่าถ้ามีประสบการณ์ security มาบ้างจะเริ่มจับทางได้เหมือนเป็น code smell ประเภทหนึ่งว่าในจุดนี้ต้องเริ่มวิเคราะห์ threat modeling อย่างละเอียดแล้ว ทำให้ทำงานได้เร็วขึ้น เช่น</p>\n<ul>\n<li>ทุกจุดที่ใช้ตัวแปรที่ user ป้อนเข้ามา (โดนแฮคได้หลายแบบ ตามด้านล่างนี้)</li>\n<li>โค้ดเกี่ยวกับ password (ตรวจดูว่า hash รหัสด้วยอัลกอริธึมและพารามิเตอร์ที่เหมาะสม และเปรียบเทียบรหัสผ่านโดยใช้เวลาคงที่ (constant time comparison))</li>\n<li>โค้ดที่เกี่ยวกับวิทยาการรหัสลับ (ไม่แนะนำให้ใช้ algorithm โดยตรง ควรจะใช้ <a href=\"https://life.wongnai.com/envelope-encryption-f93837e5309f?gi=843c6bfbaf0b\">use case based library</a>)</li>\n<li>โค้ดที่ยิง URL แล้ว user กำหนดค่าเองได้ (อาจสุ่มเสี่ยง SSRF หรือ logic ในการ parse กับ validate ไม่ตรงกัน)</li>\n<li>โค้ดที่รันสคริปต์ที่ user ส่งเข้ามา (ควรจะทำ sandbox ให้เหมาะสม)</li>\n<li>โค้ดที่ใช้ตรวจสอบข้อมูล (data validation)</li>\n<li>โค้ดที่จัดการข้อมูลขนาดใหญ่ในครั้งเดียว (ระวังไม่ให้ user ใช้งาน memory หรือ disk ใหญ่เกินไป)</li>\n</ul>\n<h1>Defense in Depth</h1>\n<p>ในอุตสาหกรรมการบินจะมีการใช้ Swiss cheese model</p>\n<figure><img loading=\"lazy\" src=\"https://upload.wikimedia.org/wikipedia/commons/thumb/0/07/Swiss_cheese_model.svg/1920px-Swiss_cheese_model.svg.png\" width=\"1920\" height=\"886\" /><figcaption>By BenAveling – Own work, CC BY-SA 4.0, https://commons.wikimedia.org/w/index.php?curid=91881875</figcaption></figure>\n<p>โมเดลนี้ใช้แนวคิดว่าเราไม่สามารถป้องกันความเสี่ยงได้ 100% ถ้าไม่อยากให้ชีสมีรูทะลุไปอีกฝั่ง การมีชีสเรียงกันหลายๆ ชั้นก็ลดโอกาสที่ชีสทุกแผ่นจะมีรูเดียวกันหมดได้ ในฝั่ง security มักจะเรียกว่า defense in depth</p>\n<h1>Not security</h1>\n<p>บางอย่างไม่ทำให้เกิด security</p>\n<h2>Security theater</h2>\n<p>เล่นละครไม่ทำให้เกิด security</p>\n<p>เช่น นโยบายบอกว่าต้องตรวจสัมภาระก่อนเข้าสู่สถานที่ แต่คนตรวจเปิดอยู่ช่องเดียวแล้วส่องไฟผ่านๆ แบบนี้ไม่เกิดความปลอดภัย</p>\n<h2>Security is not a product</h2>\n<p>คนที่ไม่เข้าใจ security มักจะโดนเซลเป่าหูให้ซื้อ security product แต่ไม่ทำให้เกิด security จริง เปรียบเสมือนเช่ายันต์และห้อยพระเครื่องไว้ที่ server ให้อึด ถึก ทน ยิงไม่เข้า (ถ้า product มันเหนียวจริง ซื้อมาแล้วโดนแฮคควรจะฟ้องร้อง vendor ให้ใช้ค่าเสียหายได้)</p>\n<p>การซื้อ product อาจจะช่วยเพิ่ม security ได้จริง แต่ก็ต้องกลับไปมองที่ security assessment ว่าสิ่งที่ซื้อมา ซื้อเพราะกลัวอะไร ซื้อแล้วมันได้ผลจริงกี่ % ซึ่งมันไม่ใช่ 100% แน่ๆ ต้องมีแผนให้ชัดเจนว่า control ต้องเพิ่มอะไรอีกบ้างจึงจะเพียงพอ</p>\n<h2>Security is not a feature</h2>\n<p>Project manager ที่ไม่เข้าใจ security อาจคิดว่า security เป็น feature หนึ่งแล้วก็แยกเป็น ticket low priority ทำทีหลัง</p>\n<p>ผ่านไป 1 ปีก็ยังไม่ได้ทำจนกระทั่งโดน hack แล้วบอกว่าลูกค้าด่าต้องทำให้เสร็จภายใน 1 สัปดาห์</p>\n<p>ในความเป็นจริงแล้ว security เป็นส่วนหนึ่งของทุกๆ feature การ “เติม” security เข้าไปภายหลังสร้าง technical debt ได้รวดเร็วมากเพราะมันมักจะส่งผลต่อ design และการแก้ design flaw เป็นเรื่องยาก ใช้เวลานาน</p>\n<h2>Security by obscurity</h2>\n<p>Security ที่แท้จริงถ้าเฉลยกลให้ทั้งหมดแต่ไม่บอกรหัสลับก็ไม่สามารถผ่านเข้ามาได้ เช่นวิธีเข้ารหัส AES นั้นเป็นข้อมูลเปิดเผยหาอ่านได้ทั่วไป ถึงอย่างนั้นถ้าไม่บอกกุญแจเข้ารหัสปัจจุบันยังไม่มีใครถอดรหัสข้อความใดๆ ได้</p>\n<p>โบราณว่า ทองแท้ไม่แพ้ไฟ</p>\n<p>มีบางคนคิดว่า AES เป็นข้อมูลเปิดเผย มี paper มากมายที่ลดความปลอดภัยของ AES ถ้าอย่างนั้นเราออกแบบ algorithm ขึ้นมาเองเฉพาะภายในบริษัทแล้วก็เป็น algorithm ที่มีความปลอดภัยสูงสุด ไม่เคยมีผู้ใดในโลกถอดรหัสได้โดยไม่ต้องรู้กุญแจ</p>\n<p>ผ่านไป 6 เดือน hacker reverse engineer โปรแกรมมาดูแล้วพบว่าเป็น XOR กับ hardcode key ธรรมดาๆ แล้วก็เอา key ไปแจกในเน็ต</p>\n<h1>People is the weakest link</h1>\n<figure><a href=\"https://xkcd.com/538/\"><img loading=\"lazy\" src=\"https://imgs.xkcd.com/comics/security.png\" width=\"448\" height=\"274\" /></a><figcaption>xkcd 538</figcaption></figure>\n<h2>Cargo cult security</h2>\n<p>“อาจารย์บอกมา” ไม่ใช่ security ที่ดีเสมอไป เช่น</p>\n<ul>\n<li>อาจารย์ให้ config มา ตั้งตามแบบนี้แล้วเหนียว ยิงไม่เข้า แต่พอใช้แล้ว CEO โดนบล็อกทำงานไม่ได้</li>\n<li>อาจารย์สอนให้ต้องมี CSP header แล้วจะป้องกันการแฮคได้ แต่เปิด unsafe-eval ไว้เพราะ marketing จะใช้ Google Tag Manager</li>\n<li>อาจารย์สอนวิธี encrypt รหัสผ่านด้วย MD5 แล้วทำให้รหัสผ่านปลอดภัย แฮคไม่ได้</li>\n<li>ซื้อ Tool scan มา scan เจอ 500 ข้อ พอแก้ตามที่ tool แนะนำแล้ว application ใช้งานไม่ได้</li>\n<li>ซื้อ Tool scan มา scan ก่อน release application ปรากฏว่าจะแก้ให้ผ่านเป็น breaking change ส่งมอบงานไม่ทันเวลา</li>\n<li>ซื้อ Tool scan ช่องโหว่ 10 อันดับยอดนิยมมา scan แล้วไม่เจอสักรายการที่ต้องแก้ไขแสดงว่าปลอดภัย แต่โดน hack ด้วยช่องโหว่ยอดนิยมอันดับที่ 11</li>\n</ul>\n<p>เขาว่ายอด consult จะบอกว่า It depends ซึ่ง security ก็เช่นกัน “อาจารย์บอกมา” อาจจะไม่ได้ผิด แต่ไม่สามารถคำนึงถึง It depends ได้ ต้องมีความเข้าใจที่ถูกต้องว่าทำไมอาจารย์ถึงบอกมา</p>","author":"whs","siteTitle":"Quietly Verbose","siteHash":"5f972a6fe70a917eb1b1aa165b3cb2be8a9465af33ab38bf05f34c55c0e40587","entryHash":"10ed7c10c784f4b7f5ba3b746e8fdff75488129e0cddd75964d9a517b04130d1","category":"Thai"}